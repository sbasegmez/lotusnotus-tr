---
authors:
  - serdar

title: "Apple Türkiye ofisini kuruyor. Sizce satışlar artar mı?"

slug: apple-turkiye-ofisini-kuruyor.-sizce-satislar-artar-mi

date: 2012-09-25T09:11:00+02:00

---

Haber geçen hafta Webrazzi'de [çıktı](http://www.webrazzi.com/2012/09/21/apple-turkiye-is-ilanlari/)... Apple, Türkiye operasyonu için yeni çalışanlar arıyormuş.
<!-- more -->
Çok taze kurulmuş olan Türkiye ofisiyle ilgili pek birşey duymuyoruz, çünkü Apple'ın Türkiye operasyonu biraz karışık. Görünürde Koç grubuna bağlı Bilkom Apple'ın yetkili distribütörü olarak görünüyor. Ama kısa bir süre öncesine kadar (şu anki durum nedir bilmiyorum) telekom operatörleri ve elektronik mağaza zincirleri direkt ithalat yapıyorlar. Apple Türkiye'nin ilk aksiyonlarından birisi bu işi toparlamak oldu sanırım. Tabi bu düzensizliğin kaçınılmaz sonucunu görüyoruz. Ürünler ülkeye geç ve pahalı girdiğinden ve telekom operatörleri iPhone'ları satarken anlamsız fiyatlamalar yaptığından Türkiye'de ciddi bir "Apple ürünlerini kişisel olarak ithal etme" işi oluştu.

Bütün bunlara rağmen Apple, Türkiye'de çok iyi sattı. Tüketicimiz, bir çok konuda olduğu gibi burada da inanılmaz bir penetrasyon gösteriyor. NTVMSNBC'nin bu yıl başında yaptığı [habere](http://www.ntvmsnbc.com/id/25314302/) göre iPhone sayısı 1 milyonu epey geçmiş olmalı.

Bunlar ne anlama geliyor? Bence iki ihtimal var:

Apple ürünlerini almanın kolaylaşacağını ummak çok mu Polyanna olur? Bilgisayarlara lafım yok, ama Apple varlık gösterdiği ülkelerde kontratlı ve kontratsız mobil cihaz satışlarında akıllıca fiyatlandırma yapıyor. Örneğin 16 GB'lık iPhone5 için Amerika'daki kontratlı fiyat 99 USD'den başlarken kontratsız ürün 649 USD'den satılacak. Türkiye'de ise dip toplama baktığınızda kontratlı ürün almanın çok mantığı yok. Operatörler ürünün fiyatına internet paketini ve gereken faizi ekliyor ve bunu taksitlendiriyorlar. Peşin almak isterseniz? Deneyimlerime ve çevremden duyduklarıma göre: "Cihaz yok!" :)

Daha karamsar bir durum, Apple'ın Kayseri'li tüccar modeliyle, "bu fiyata gidiyor zaten" deme olasılığı... Umarım bu aptalca yaklaşım benimsenmez, çünkü rekabet yasaları Türkiye'de Apple'ı korumayacak, bu durumda Samsung'un yükselişi başlayacaktır diye düşünüyorum.

Bizi etkileyen nedir?

IBM uzun süredir iOS ortamını severek kullanıyor. İşletim sisteminin bir takım kısıtları geliştirme yapmayı zora soksa da şu ana kadar ortalama kullanıcı için çok iyi sonuçlar üretilmiş durumda. Traveler, bugüne kadar gördüğüm en iyi çalışan IBM uygulaması ve henüz gizlilik kapsamında olan beta'lar epey lezzetli yenilikler sunuyor. Sametime ve Connections mobil uygulamaları da beklentilerimin çok ötesinde. Connections'da da önemli yeniliklerin yolda olduğunu duyuyoruz. Şirketlerde yöneticiler Apple ürünlerini seviyor. Blackberry'den Android ve iOS'a önemli bir kayma olduğunu görüyoruz. Bunun en önemli sebebi, Amerika'da *BYOD* (*Bring Your Own Device* ) - "*Kendi Cihazını Kendin Getir* " olarak adlandırılan akımın Türkiye'de de uygulamaya geçmesi.

IBM kanımca iOS ve Android konusundaki paralel tutumunda doğru bir iş yapıyor. Windows işletim sistemli cihazların da desteklenmesi an meselesi. Eğilim, IT departmanlarının bir sürü cihazı desteklemesi yönünde. Blackberry'nin artık topalladığını düşünürsek sistem yöneticileri bu olaylara daha bir aşina olsunlar...

Mobil uygulamalar konusu kocaman bir taş yığını! Sindire sindire yazmak istiyorum ama bakalım...

Son bir not da iPhone 5 hakkında. Daha önce bu hatayı [yaptım](2010-03-ipad-yazima-duzeltme-geldi....md "ipad-yazima-duzeltme-geldi....htm"), bir daha yapmam :)

Apple ne zaman bir ürün çıkarsa herkesten aynı şeyi duyuyorum: "Ne bu ya?"... Ama paşa paşa gidip alıyoruz :)
