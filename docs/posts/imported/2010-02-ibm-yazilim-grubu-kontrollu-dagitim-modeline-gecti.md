---
authors:
  - serdar

title: "IBM Yazılım Grubu Kontrollü Dağıtım Modeline Geçti"

slug: ibm-yazilim-grubu-kontrollu-dagitim-modeline-gecti

date: 2010-02-11T10:49:28Z

---

IBM Yazılım Grubu geçtiğimiz yıl duyurduğu ve Ocak sonu itibariyle resmen uygulamaya başlattığı **Kontrollü Dağıtım Modeli**'ni geliştirmekte kararlı.

Modeli kısaca özetlemek gerekirse; IBM iş ortakları, gerekli sertifikasyon süreçlerinden geçmediği sürece bazı yazılım ürünlerini satamayacak. Program, Express ürünler ve Lotus ürünleri haricinde tüm ürünleri kapsıyor. Şu an için Lotus ürünleri (Websphere Portal hariç) açık dağıtımda. Dolayısıyla Lotus müşterilerinin hayatında çok değişiklik olmayacak.

Peki bu karar neyi ifade ediyor?
<!-- more -->
Dün IBM'in tüm iş ortaklarını davet ettiği yıllık toplantısındaydık. Burada IBM'in 2009 yılı performansı ve 2010 hedefleri sunuldu. Burada defalarca üzerinden geçilen konular '**beceri** ' ve '**değer yaratmak**' oldu. Aslında kontrollü dağıtım modeli bu iki amaç doğrultusunda atılmış önemli bir adım.

Daha önce incelediğim çeşitli müşterilerde hep benzer tablolarla karşılaştım. Müşteri iyi bir ön araştırma yapıyor, çok iyi bir ürün satın alıyor ve bu ürün gerçekten ihtiyacı çözecek. Fakat uzmanlığından faydalandığı bilişim şirketi gereken **teknik yeterliliklere** sahip değil. Bu durum otomatikman uyarlama aşamasında bir takım sorunlara neden oluyor ve proje bir facia ile sonuçlanıyor.

Kontrollü dağıtım modeli, iş ortağını sertifikasyon yatırımına zorluyor. Üstelik periyodik olarak yeterliliğin kontrol edilmesi de gündemde. Örneğin sertifikalı personelin ayrılması, tekrar değerlendirme sırasında ürün satış yetkisinin kaybedilmesine neden olabiliyor.

Resmi bir bilgi olmasa da dedikodulara göre zaman içerisinde Lotus ürünleri de kademeli olarak bu sisteme dahil olacak.

Ben uzun zamandır bu konuda IBM'den aksiyon bekleyenlerdenim. Bu süreç biz iş ortaklarını bir süre zorlayacak olsa da çözüm ortağı kalitesinin yükseltilmesi ürünün değerini bir hayli arttıracaktır.

Bu sektörde, özellikle masanın hizmet veren tarafında çalışmak isteyenler mutlaka sertifikasyon süreçlerine dahil olmalılar. Bu sistemden sonra çözüm ortakları arasında sertifikalı çalışanların değeri epey artacaktır.
