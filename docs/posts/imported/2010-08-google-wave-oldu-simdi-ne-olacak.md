---
authors:
  - serdar

title: "Google Wave öldü: Şimdi ne olacak?"

slug: google-wave-oldu-simdi-ne-olacak

date: 2010-08-24T19:36:11+02:00

---

20 gün kadar önce, Google, Google Wave arabirimini tek başına bir servis olarak devam ettirmeyeceğini [duyurdu](http://googleblog.blogspot.com/2010/08/update-on-google-wave.html). Bu sürpriz kararın biz sosyal ağ yazılımı hayranları için ne gibi sonuçları olacak acaba.
<!-- more -->
Daha önce yazdığım yazılarda IBM'in Project Vulcan'ı duyurduğundan bahsetmiştim. Bu hamlenin arkasında, Google Wave'in 'yeni sosyal arabirim'lerin öncüsü olduğu tespitinde bulunmuştum. "[](2010-06-kurumsal-sosyal-ag-yazilimlari-malzemeler-4.md "Kurumsal Sosyal Ağ Yazılımları: Malzemeler (4)")Kurumsal Sosyal Ağ Yazılımları: Malzemeler (4)" başlığı altında gelecekte sosyal ağ yazılımlarının yeni bir arabirime sahip olması gerektiğinden bahsetmiştim. Çünkü bu platformda bilgi akışı, e-posta ile izlenemeyecek kadar yoğunlaşacak demiştim.

Kişisel hayatımda sosyal medyayı takip ederken bu problemin aynısını yaşıyorum. Twitter, FriendFeed, Google Reader, Facebook ve LinkedIn hesaplarım var ve her birini ayrı amaçlarla kullanıyorum. Lotus ürünlerinden futbola kadar değişik ilgi alanlarımı tek bir arabirimden izlememi mümkün kılacak bir uygulama henüz yok. Fakat en yakın aday Google Wave idi.

Peki neden olmadı?

Sanırım birinci sebep kişisel bilgilerin gizliliğidir. Google'ın bu alanda kötü bir şöhreti var ve kişisel olarak hakkımda daha fazlasını bilmelerini istemiyorum. Bir keresinde bazı testler yapmak için Facebook üzerinde sahte bir hesap açmıştım. Bu hesaba 8-9 yıldır hiç kullanmadığı eski bir Yahoo hesabımı verdim ve Facebook 40 civarında arkadaş önerisi vererek beni şok etti. Nasıl yaptıklarını bilmiyorum ama bu durum, kişisel gizlilik konusunda çanların çaldığı an oldu benim için.

Başka bir sorun da ortalama kullanıcılar için sosya ağların nasıl konumlandığıyla ilgili olabilir. Bir çok kullanıcı için mevcut araçlarla topluluk oluşturma çok mümkün değil. Kurumsal bir sosyal ağ yazılımında tüm şirket ekosistemi tek bir sistem kullanırlar. Fakat ortalama bir kullanıcının sosyal ağı Facebook, LinkedIn gibi farklı uygulamalara dağılmıştır. Bir çok kişi bilinçli olarak bu alt grupları birbirine karıştırmaz. Tek bir arabirimde birleşiyor olmaları da onları rahatsız edecektir diye düşünüyorum.

Gene de bir şekilde Google Wave işe yarardı. Belki toplam bir entegrasyon değil de bütünleşik iletişim anlamında kullanılması mümkün olabilirdi.

Google Wave'in ölümünü Google'ın büyük bir hatası olarak tanımlayamam. Mesajlaşma konusunda kesinlikle innovatif bir girişimdir ve yeni ufuklar açmıştır.

Gartner analistlerinden Bill Pray, "[Google Wave -- Not an E-mail Replacement](http://blogs.gartner.com/bill-pray/2010/08/05/google-wave-%E2%80%93-not-an-e-mail-replacement)" konulu bir makale yazmıştı. Bu sebeplere ek olarak üçüncü partilerin sisteme dahil olmasıyla ilgili problemlerden ve katılım konusundaki zorluklardan bahsetmişti. Bill, Google Wave'in daha başarılı olması için 'bir iş uygulaması/servisi olarak tekrar pazarlanmasını' öneriyor.

İş kullanıcıları için entegre bir mesajlaşma ve birlikte çalışma arabirimi, 'olsa güzel olur' bir araç değildir. Başarılı bir uygulama için mutlaka kullanılmalıdır. Tahmin ediyorum ki Google, bir vadede daha bütünleşik bir ürünle Lotus Live'a rakip çıkacaktır ve bu alandaki deneyimini değerlendirecektir.
