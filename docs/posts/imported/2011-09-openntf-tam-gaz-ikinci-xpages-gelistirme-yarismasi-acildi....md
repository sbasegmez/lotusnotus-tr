---
authors:
  - serdar

title: "OpenNTF tam gaz: İkinci XPages geliştirme yarışması açıldı..."

slug: openntf-tam-gaz-ikinci-xpages-gelistirme-yarismasi-acildi...

date: 2011-09-15T08:51:05+02:00

---

OpenNTF geçtiğimiz yaz XPages Custom Control geliştirme konusunda bir yarışma yapmış, Ferry Kranenburg, Dennis Chen ve Rami Muurimaki isimli geliştirmeciler geliştirdikleri olağanüstü kontrollerle iPad ödülüne [layık görülmüşlerdi](http://www.openntf.org/blogs/openntf.nsf/d6plinks/BELT-8L75R2)...

Daha bu yarışmayı içimize sindiremeden daha geniş kapsamlı ikinci bir yarışma [duyuruldu](http://www.openntf.org/blogs/openntf.nsf/d6plinks/NHEF-8LN9YS). Mobil ve social enabler tipindeki eklenti ve uygulamaların ağırlıkta olması beklenen yarışmanın ödülleri iPad, iPhone5 ve Amazon hediye çeki olacak...
<!-- more -->
OpenNTF'den Niklas Heidloff, bugün yayınladığı [yazısında](http://www.openntf.org/blogs/openntf.nsf/d6plinks/NHEF-8LQ9K5) yarışmacılara hem konu hem de yöntem önerdi.

Ben daha önceki yarışmaya iki basit kontrolle katılmıştım. Amaç kazanmak değil, XPages topluluğuna katkıda bulunmak ve kendi öğrenme sürecimi hızlandırmak oldu ki normalde 2-3 ayda öğreneceğim konuları bir haftaya sıkıştırmıştım.

İşiniz gereği bir uygulama geliştirmektense başka geliştiricilerin kullanımına ve uzmanların beğenisine sunmayı amaçladığınızda çok daha değişik bir geliştirme sürecine girdiğiniz bir gerçek. Görece daha az zaman kısıtlaması ve yetiştirme kaygısı yaşamak da bu süreci ayrıca heyecanlı kılıyor. Katılım gösterdiğinizde aldığınız geribildirimler ayrı keyif veriyor! Örneğin, blog'larda sizden sözedilmesi veya önemli XPages uzmanlarından tavsiyeler ve övgüler almak, sosyal profilinizi yükselten etkenler. OpenNTF'e yaptığı katkılar dolayısıyla işlerinizi potansiyel işverenlere gösterme imkanı buluyorsunuz (bu yolla daha iyi işlere giren, katkılarını olumlu kariyer adımlarına çeviren geliştiriciler olduğunu da ekleyelim)...

Ben bu yarışmaya da katılıyorum. **Bir de açık çek: Sizlerden de katılmak isteyen fakat tavsiyelere ve fikirlere ihtiyaç duyanlara kapım ardına kadar açık. Hazırlamak istediğiniz projeyle ilgili teknik sıkıntılarınız konusunda da istediğiniz zaman bana danışabilirsiniz.**

Teknik olarak yeterli değilim diye düşünenleriniz olursa bir not ekleyelim; Geçen yarışmayı kazanan Dennis Chen'in Domino ve XPages geçmişi [yoktu](http://blog.zkoss.org/index.php/2011/09/04/exclusive-interview-with-ibm-xpages-development-contest-winner-dennis-chen/). Projesi, mucitlerinden biri olduğu ZK Spreadsheet'i XPages'e entegre etmekti. Ayrıca, yarışmada ilk kez katılanlara ekstra puan verildiğini de hatırlatalım :)

Yeni başlayanlar için de [Lotus Türkiye Kullanıcı Grubu](http://www.lotusturkiye.org "Lotus Türkiye Kullanıcı Grubu") kütüphanesinde Türkçe dokümantasyon olduğunu hatırlatalım!
