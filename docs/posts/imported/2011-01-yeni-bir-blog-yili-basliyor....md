---
authors:
  - serdar

title: "Yeni bir blog yılı başlıyor..."

slug: yeni-bir-blog-yili-basliyor...

date: 2011-01-17T20:33:20+02:00

---

Bugün LotusNotus.com sitesinin birinci yılı...

Kutlamalara başlamadan önce bir yıl önceki [yazımı](2010-01-merhaba....md "merhaba....htm") hatırlatayım:
<!-- more -->
>
> **Konu: Merhaba**
>
> Uzun zamandır açmayı düşündüğüm blog en sonunda hazır oldu...
>
> Mayıs 2008'te Lotussphere Türkiye organizasyonuyla duyurduğumuz [Lotus Türkiye Kullanıcı Grubu](http://www.lotusturkiye.org/) 200'ün üzerinde üyesi olan bir grup halini aldı. Bu grubun gidişatıyla ilgili ayrıca bir yazı yazacağım. Ulaşılan sayı Türkiye'de böyle bir yerli oluşuma ne derece ihtiyaç duyulduğunu gösterdi bizlere. Türkiye'de Lotus yazılımlarıyla ilgili hiç bir blog olmaması da beni böyle bir site açmaya yöneltti.
>
> Bu sitede Lotus yazılımlarıyla ilgili profesyonel deneyimlerimi, ürün duyurularını, duyumlarımı, ipuçlarını ve sektörel haberleri paylaşmayı düşünüyorum. Yorumlarınızı da bekliyor olacağım.
>
> "Bu ismi de nereden buldun?" gibi sorulara önceden cevap vereyim. Lotus yazılımlarıyla uğraştığım on yıl içerisinde çok değişik söyleniş şekilleriyle karşılaştım: "*Lotus Notüs* ", "*Notus Notes* " gibi. Bu bizim kendi aramızda bolca espriye konu olmuştu. Kendi şirketimi kurduğumda marka alternatiflerim arasında dostum Deniz Şener'in eskiden ürettiği 'notus' da yer alıyordu. Bu kelimenin bir çok güzel anlamı var: "*Yunan mitolojisinde güney rüzgarının tecellüsü ve tanrısı* " (<http://tr.wikipedia.org/wiki/Notus>), "*Latincede farkına varma'nın şartlı durumu* " (<http://en.wiktionary.org/wiki/notus>)... *Notus.com* dolu olduğu için bu markayı kullanamamıştım fakat epey içimde kalmıştı :)
>
> Tekrar görüşmek üzere...

<br />

Blogumun ilk yılında çok çeşitli konular yazmaya çalıştım. Ürünler hakkında bilgi vermeyi, teknik sorunlar hakkında nacizane deneyimlerimi aktarmayı ve önemli haberleri paylaşmayı denedim. Ayrıca bol bol IBM'i, iş ortaklarını ve müşterilerini eleştirdim. Gerçi kimseye yaranamadık. Çok gaddar davrandın diyen IBM'ci de oldu, IBM'in avukatlığını yapıyorsun diyen meslektaşım da :)

Gene de blog yazmaktan çok mutluyum. Hem arkadaşlarımdan hem de müşterilerimden çok pozitif geri bildirimler aldım. Birileri yazılarımı paylaştığında ya da bağlantılarımı wiki'lere, günün ipucu sayfalarına falan koyduklarında hissettiğim şeyler çok güzel oluyordu.

Bir konu var ki, o çok kötü hissettirdi: LotusNotus, en baştan beri bir monolog gibi ilerliyor. Sanki yazılarımı evrenin derinliklerine gönderiyormuşum gibi... Bugün itibariyle 200 İngilizce yazıma 74 yorum yapılmış, 196 Türkçe yazıma 40 yorum gelmiş! Sanırım adsız blogger'lar gibi bir gruba katılıp problemlerimi kabul etmenin ve yardım istememin zamanı geldi :)

Günün sonunda, yazılarımı okuyan **15.688** tekil ziyaretçiye tek tek teşekkür etmek istiyorum (Google Analytics'in yalancısıyım).

İkinci yıl da izlemeye devam edin...
