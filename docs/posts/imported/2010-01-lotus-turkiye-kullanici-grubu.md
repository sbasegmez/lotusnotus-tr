---
authors:
  - serdar

title: "Lotus Türkiye Kullanıcı Grubu"

slug: lotus-turkiye-kullanici-grubu

date: 2010-01-18T17:15:03Z

---

2008'in Nisan ayında IBM'in önerisiyle kullanıcı grubu oluşturmak üzere harekete geçtik. Mayıs ayındaki Lotussphere Türkiye 2008 organizasyonunda [www.lotusturkiye.org](http://www.lotusturkiye.org/) sitemizi açarak güzel bir başlangıç yapmıştık. 50, 100, 150 derken bugünkü seviyeye ulaştık. Şu anda kayıtlı 200'ün üzerinde kullanıcımız var. Geçtiğimiz aylarda yaptığımız tanışma toplantısında da oluşumumuzla ilgili iyi geribildirimler alma fırsatımız oldu.
<!-- more -->
Dürüst olmak gerekirse kullanıcılarımızın tüm ilgisine rağmen biz bu siteyi beta düzeyinin ötesine taşıma fırsatı bulamadık. Bundaki en önemli sebepler her zaman olduğu gibi zamansızlık ve teknik problemlerimizdi.

Yapamadıklarımız arasında periyodik toplantılar gerekleştirmek, teknik eğitim ve çalışmalar düzenlemek, siteyi daha geniş bir sosyal platform haline dönüştürmek vardı. Teknik problemlerimizden birisi de kullandığımız Lotus Quickr uygulaması ile ilgili. Kullandığımız versiyonun geçiş versiyonu olmasından dolayı bazı yetenekleri eksik kalıyor. Sunucunun da geliştirilmesi gerekiyor. Bunlarla ilgili de gündemimiz devam ediyor.

Geçtiğimiz aylarda arkadaşım [Ferhat Bulut (Vodafone)](http://www.bestcoder.net/) ile birlikte yeni bir yol çizmeye karar verdik. Bu doğrultuda destek olacak herkesin yardımına ihtiyacımız olacak gibi görünüyor.

Teknik problemlerimizi hallettikten sonra bol miktarda içerik gerekiyor olacak. Bu 2-3 kişiyle olabilecek bir şey değil haliyle. Örneğin şu anda Orlando'da sürmekte olan Lotussphere 2010 organizasyonundan sürekli haberler gelmeye devam ediyor. Önemli gelişmeler duyurulacak burada. İzleyenlerin gördüklerini paylaşmasıyla burada geniş bir bilgi hazinesi oluşturulacağına inanıyorum.

Kullanıcı grubu web sitesi aynı zamanda sosyal bir yazılım olarak düşünüldü. Bu doğrultuda aklımdaki fikirlerden birisi; eksik olan Türkçe içeriklerin wiki yazılımı kullanılarak kollektif olarak oluşturulması. Örneğin '8.5.1 versiyonu kullanıcılara ve sistem yöneticilerine ne tür yenilikler sağlıyor' sorusu benim en çok karşılaştığım sorulardan birisi. Zaman zaman test platformlarına dönüp acaba ICS desteği hangi sürümde gelmiş diye bakmam gerekiyor. Bu eksikliğe karşı 'Version History' tarzı aktif bir yapı organize edilebilir. Ya da Türkçe sorunlarıyla ilgili geniş bir dokümantasyon organize edilebilir.

Tüm bunlar aktif katılımcı kitlesi gerektiriyor. Biz sitenin teknik kapasitesini arttırmak için üzerimize düşeni yapmadık fakat ziyaretçi sayılarının da düşmesi bendi endişelendiriyor. Aktivite raporlarına göre her hafta ziyaret eden kişi sayısı bir elin parmaklarını geçmiyor ne yazık ki...

Sonuç olarak kullanıcı grubunun, tüm Lotus profesyonelleri için çok önemli olduğunu düşünüyorum. Başka bir yazıda kullanıcı grubunun somut yararlarını ve ne tür ek faydalar edinebileceğimizi tartışmaya açmak istiyorum.

Görüşmek üzere...
