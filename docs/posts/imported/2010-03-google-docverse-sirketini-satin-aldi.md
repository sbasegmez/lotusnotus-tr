---
authors:
  - serdar

title: "DocVerse, Google ailesine katıldı"

slug: google-docverse-sirketini-satin-aldi

date: 2010-03-07T14:08:45+02:00

---

Social Software konusunda sektörün büyük bir kısmı Microsoft ile IBM arasında geçen bir rekabetten bahsediyor. Aslında IBM masaüstü platformlarda Microsoft'la ciddi bir rekabet içerisindeyken gerçek mücadele, taşları yeni yeni oturan cloud-computing (bulut bilişim) alanında yaşanıyor. GoogleApps ürünü ve LotusLive ailesi bu alanda bir köşe kapmaca içerisinde.

Bu yarışta Google'ın en büyük eksikliği kişisel bilişim ve sistem yönetimi alanında atılım yaparken 'team-collaboration' konusunda zayıf kalması gibi görünüyordu. Kişisel dokümanlarınızı GoogleApps'da tutuyor, bunları gerçek zamanlı olarak düzenliyor, yönetiyor ve paylaşıyorsunuz ama collaboration (birlikte çalışma) konusunda zayıf kalıyordunuz.
<!-- more -->
Google, bu eksikliği kapatmak adına önemli bir adım attığını [duyurdu](http://googleenterprise.blogspot.com/2010/03/google-docs-welcomes-docverse.html). [DocVerse](http://www.docverse.com/) yazılımını satın alan Google, bu uygulamayı Apps modülüne en kısa zamanda entegre edecek.

DocVerse, 2007 yılında iki eski Microsoft çalışanı Shan Sinha ve Alex DeNeui tarafından kurulan bir şirket. Geçtiğimiz yıl piyasaya sürdükleri ürün, MS Office uygulamalarına bağlı bir eklenti olarak çalışıyor. Uygulama, üretilen Word, Excel ve PowerPoint dokümanlarının internet üzerinden gerçek zamanlı olarak paylaşılmasını ve birden fazla kişi tarafından düzenlenebilmesini sağlıyor. DocVerse PayPal ve Twitter tarafından da desteklenen bir proje iken Google tarafından satınalınması çok da sürpriz olmadı.

"Collaborative Editing" wiki kavramıyla tanınan bir yaklaşım. Bazı projelerde çok zayıf kalmakla birlikte çok geniş uygulama alanları bulan basit bir teknoloji. Daha kapsamlı bir çalışmayı çok tanıdık bir isim, Ray Ozzie de bir süre önce Microsoft'a taşımıştı.

Ray Ozzie, bilmeyenler için söyleyelim, Lotus Notes'un babası sayılabilir. Excel'in büyük amcası VisiCalc uygulamasının yaratıcılarından birisiyken Lotus Development'a girmiş ve Excel'in rol modeli olan efsanevi Lotus 1-2-3'ün geliştirilmesinde rol almıştı. 1984 yılında Iris Associates şirketini kurmuş ve Lotus Notes'un ilk versiyonunu geliştirmişti. Iris 1994'te Lotus tarafından ve 1995'te IBM tarafından satın alınmıştı. 1997 yılında IBM'den ayrılarak başladığı Groove projesi 2005 yılında Microsoft tarafından satın alındığında Ray Ozzie de Microsoft'un CTO (Chief Technology Officer) pozisyonuna atanmış ve şirketin üç numarası haline gelmişti.

Microsoft Office Groove, ya da yeni adıyla Microsoft SharePoint Workplace, bir çok takipçisi tarafından Microsoft'un Lotus Notes'u olarak düşünülmüştü. Aslında durum biraz farklı. Mimarisi paylaşılan 'Workspace'ler şeklinde kurulan Groove, kullanıcılara değişiklik yaptıkları içerikleri sanal bir alanda çarpıştırma imkanı veriyor. Wiki'lere çok benzemekle birlikte off-line çalışma imkanı vermesi, içeriklerin Office dokümanları olması ve benzeri üstünlükler bulunuyor Groove'un.

Şimdi rekabet enteresan bir duruma geldi. Doküman yönetimi konusunda Quickr ve FileNet gibi uygulamalara sahip olan IBM Lotus'un bir dokümanın birden fazla kişi tarafından aynı anda oluşturulmasını sağlayan bir çözümü yok (wiki'ler hariç). Google bunu gerçek zamanlı olarak yapabilecek araca sahip ama o da bunu çevrim dışı bir şekilde yapamıyor. Google'ın da Microsoft'un da sağlam bir doküman yönetim uygulaması da yok bu arada. Sanırım hamle sırası IBM'de...
