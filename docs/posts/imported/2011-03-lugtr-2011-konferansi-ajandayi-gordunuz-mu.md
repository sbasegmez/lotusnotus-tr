---
authors:
  - serdar

title: "LUGTR 2011 Konferansı: Ajandayı gördünüz mü?"

slug: lugtr-2011-konferansi-ajandayi-gordunuz-mu

date: 2011-03-10T14:30:00+02:00

---

Sadece 1 hafta kaldı...

Lotus Türkiye Kullanıcı Grubu, tüm Lotus profesyonelleri için çalıştı ve konferansın içeriğini tamamladı :)))

17 Mart 2011 tarihinde İTÜ Maslak Kampüsü Süleyman Demirel Kültür Merkezi'nde düzenlenecek konferansımız saat 09:00'da başlayacak. Kayıtları alıp yaka kartlarımızı taktıktan sonra 09:30'da büyük salonda kısa bir açılış yapacağız.
<!-- more -->
**Ed Brill** , açılış konuşmacılarımızın ilki olacak. Ed, Notes/Domino ile ilgili önümüzdeki dönemdeki yol haritasını bizlerle paylaşacak. Ayrıca e-posta özellikleri, bulut bilişim gelişmeleri, entegrasyon yetenekleri ve web 2.0 uygulama geliştirme konusundaki stratejiler Ed'in konuşmasıyla masaya yatırılacak.

İkinci konuşmacımız **Uffe Sorensen** , yeni geliştirilen 'Social Business' stratejisinin Notes/Domino platformundaki yansımalarını ve bu platformun Sametime, Quickr ve Connections ürünleriyle birlikte oluşan iş dönüşümündeki anahtar rolünü aktaracak.

Gündüz bölümünde bu konuya dışarıdan bakan bir ikili ağırlıyoruz. **Özgür Uçkan** ve **Deniz Şener** bizler için çok ilginç bir oturum planladılar. Sosyal medya, ağlar ve yeni düzenin iş kültürüne olan yansımaları ele alacak konuşmacılarımız, konunun akademik ve sosyal taraflarını da irdeleyecekler.

Yemekten önce IBM Türkiye - ISV ve Geliştirici ilişkileri sorumlusu **Berna Tucel** 'den uygulama geliştirme ile uğraşan profesyonelleri hedefleyen IBM aktivitelerini dinleyeceğiz. Berna ve ekibinin standını mutlaka ziyaret etmenizi öneririm.

Hafif bir yemek sonrası diğer oturumlarımız başlıyor olacak.

Konuk konuşmacılarımızdan birisi Almanya'dan geliyor. **Jürgen Zirke** , Pavone şirketinde yönetici ortak olarak çalışıyor. Aynı zamanda dünyanın en aktif kullanıcı grubu örgütlenmesi olan DNUG - Almanya Lotus Kullanıcı Grubu'nun mimarlarından birisi. DNUG ile geçen 15 yılın deneyimini aktaracağı konuşmasından çok fayda sağlayacağımızı düşünüyorum.

Bestcoder.net blog sitesinin yazarı ve aynı zamanda Kullanıcı Grubu'nun diğer eş başkanı **Ferhat Bulut** , Notes uygulamalarını Blackberry platformuna nasıl uzatacağımız konusunda bir demo hazırladı.

Oturumlarımız IBM'den **Murat Arpacı** 'nın "Kritik Sistemlerde Problem Yönetimi" sunumuyla devam edecek. IBM'de destek kaydı açan herkes, en az bir kez Murat'la mesajlaşmıştır. Murat Arpacı'nın birimi Türkiye'den açılan yazılım destek taleplerini karşılamaktan sorumlu. IBM'den yazılım desteği almanın inceliklerini, bu konuda bilmemiz gerekenleri ve hızlı sonuç almanın yollarını öğreneceğiz.

Hepimizin yakından tanıdığı Sibnet'in sahibi ve başeğitmeni **Kenan Yılmaz** bize XPages ile ilgili küçük bir demo hazırladı. Burada kitaplarda ve vikilerde kolay kolay rastlayamayacağımız bazı gelişmiş örnekler görme fırsatımız olacak.

Teknik oturumlarımız herkesin muzdarip olduğu önemli bir konuyla devam edecek. Türkiye'de Terminal sunucu platformu üzerinde Lotus Notes kullanan ama kullanmaktan şikayetçi olan bir çok şirket var. Onlara bir çözüm, uygulama sanallaştırma olanakları sağlayan Citrix ürününden geliyor. Lotus Notes istemcisinin Citrix üzerinde nasıl çalıştığını, Treo Bilgi Teknolojileri'nden **Erhan Panayırcı** gösterecek.

Lotus Domino ile 18 yıldır çalışan, sektörün en eskilerinden birisi olan **Murat Çubukçu** , ilginç bir sunum yapacak. Lotus Domino 8.5 serisiyle gündemimize gelen SPNEGO adlı bir protokol var. Murat, sunumunda Active Directory alanında çalışan istemcilerin Lotus Domino Web sunucusuna şifre girmeden nasıl ulaşacağını anlatacak.

Gelelim kapanış oturumuna. Konferansı eğlenceli bir yarışmayla bitirmek istedik. Sponsorlarımız da bizlere destek oldu ve bu yarışmanın ödüllerini belirledi. Yalnız bir şartımız var, konferansa erken gelmeniz gerekiyor :)

**Saat 09:30'dan önce gelip yaka kartını alan katılımcılara** birer numara vereceğiz. Bu katılımcılar gündüz konuşmalarında verilecek ipuçlarını takip edecekler. Mini yarışmada rastgele seçeceğimiz numaralara sahip katılımcılar, Netbook'lar, XPages eğitimleri ve diğer ödüllere sahip olmak için yarışacaklar. Ödüllerin tam listesini açılış konuşmamda vereceğim...

Bu ödülleri dağıtırken ipuçları haricinde eğlenceli yöntemler de kullanacağız. Örneğin **Twitter** hesabınız yoksa açıp [@LUGTR](http://twitter.com/LUGTR) hesabını izlemeye alın. Uyumlu bir cep telefonunuz varsa onu da hazırlayın... Mutlaka bir işe yarar, benden söylemesi :)

Sponsorlar demişken, onları da unutmamak lazım :) IBM Türkiye Lotus Yazılımları Ürün grubunun ana sponsor olduğunu zaten biliyorsunuz.

**Index, Sibnet ve Treo Bilgi Sistemleri yerli sponsorlarımız. İki sponsorumuz çok uzaklardan geldi. Yeni Zelanda'dan Crossware ve Almanya'dan YouAtNotes.**

Sponsorlarımızın standlarını mutlaka ziyaret edin ki önümüzdeki senelerde yine sponsor olsunlar :)

Crossware standını özellikle ziyaret etmenizi öneririm, bu sayede Apple TV Box kazanma şansınız olabilir...

Konferans hakkındaki tüm detaylar ve kayıt formu [lugtr2011.com](http://lugtr2011.com/) adresinde...

Görüşmek üzere...
