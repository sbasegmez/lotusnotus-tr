---
authors:
  - serdar

title: "IBM'den yeni bir atılım: Project Northstar"

slug: ibmden-yeni-bir-atilim-project-northstar

date: 2010-08-02T10:41:36+02:00

---

Bu başlık dikkatimden kaçmıştı fakat iki hafta önce Chicago'da düzenlenen "Portal Excellence Conference" organizasyonunda, IBM yeni bir vizyon ve uzun vadeli yol haritası olarak tanımladığı "[Project Northstar](http://www.ibm.com/northstar)" başlığını tanıttı.
<!-- more -->
Aslında teknik konularda çok belirgin detaylar yok. Acaba yeni bir ürün mü geliyor? Yeni bir yöntemler veya arabirim stratejisi mi bilmiyoruz.

Fakat benim dikkatimi çeken nokta, IBM'in **müşterilerinin dış müşterilerini hedefleyen parlak bir atılım** yapıyor olması.

Genelde IBM'in pazarlama mesajları kurum içi (iş yazılımları, birlikte çalışma gibi) veya kurumlar arası (B2B birlikteliği, entegrasyon gibi) çözümlere odaklıdır. Fakat Project Northstar, bariz bir şekilde, şirketlerin **B2C etkileşimini** hedefliyor.

IBM yazılım ailesinin hemen hemen tüm ürünleri zaten B2C çözümlerde kullanılabiliyor. Bildiğim bir çok projede, örneğin, kurumlar Websphere Portal ürünü kullanarak müşterileri için self servis uygulamaları tasarlıyorlar. Fakat bu mesajı bir satış toplantısında vermekle kampanya dahilinde reklamını yapmak arasında fark var.

"Lotus Knows" kapmanyasını ele alalım. Kampanya ana sayfası olan '[lotusknows.com](http://www.lotusknows.com/)' üzerinde 40 civarında mesaj yer alıyor. Bunlardan yalnızca bir tanesi, doğrudan B2C bağlamına gönderme yapıyor (Lotus Knows how to make your customer the center of the universe). Bu bir eleştiri değil aslında. Konsantrasyon doğru bir yaklaşım. Project Northstar gibi bir kampanyaya yatırım yapmak, mevcut olanın mesajlarını bulandırmaktan daha iyi bir yaklaşım.

Bu projenin uzun vadeli bir pazarlama kampanyasına genel çerçeve oluşturduğunu varsayıyorum. Önümüzdeki aylarda gelişmeler tanık olacağız fakat doğru anladıysam, Project Northstar, şu anda uğraştığımız birlikte çalışma uygulamalarına önemli katkılar sağlayacaktır.

**GÜNCELLEME:**
Darren Duke'un uyarısıyla az önce bir [podcast](http://www.thisweekinlotus.com/audio/twil.nsf/dx/this-week-in-lotus-010-im-sure-yahoo-and-altavista-were-in-a-gartner-magic-quadrant-at-some-point) dinledim. Darren and Lisa Duke, IBM Websphere Portal Offering Manager Brian Chaput'u konuk ediyorlar. Konuşmanın bir kısmı da Project Northstar hakkında.

Brian, burada IBM'in 'exceptional web experience' vizyonu hakkında önemli yatırımlar ve geliştirmeler yapacağının altını çiziyor. Zaman içerisinde yeni ürün ve servislerle birlikte duyuruların bu vizyonu daha açıklığa kavuşturacağı müjdesini veriyor.
